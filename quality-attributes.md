# อะไรคือ Quality Attribute

ในงานพัฒนาซอฟต์แวร์ มักต้องมีการเก็บความต้องการของผู้ใช้ (Requirement Gathering) ซึ่งมักจะเจอกับความต้องการอยู่ 2 แบบใหญ่ๆ คือ

- Functional Requirement  (FR):   คือความต้องการในตัวระบบงาน เช่นโปรแกรมมีกี่หน้าจอ กี่ฟอร์ม กี่รายงาน การตรวจสอบข้อมูลเป็นอย่างไร ต้องเช็คกับค่าตรงไหน ใช้สูตรอะไร คลิกตรงนี้แล้วไปไหนต่อ เป็นต้น

- Non-Functional Requirement (NFR):  คือความต้องการที่นอกเหนือจากฟังก์ชันงาน (ส่วนใหญ๋จะเป็นในแง่ความรู้สึก) เช่น ความปลอดภัยของระบบ ความง่ายในการใช้งาน ความเร็วในการออกรายงาน การอนุญาติให้ปรับแต่งได้ง่าย ระบบสามารถเปลี่ยนภาษาได้  ทดสอบได้ง่าย รองรับการขยายตัวของผู้ใช้จำนวนมากได้

FR กับ NFR นี่เหมือนคนละเรื่องเดียวกันเลย แต่จริงๆมันก็คือซอฟต์แวร์หรือระบบเดียวกัน ตัวอย่างเช่น ซอฟต์แวร์ที่ถึงมีประสิทธิภาพดี (+NFR) แต่ฟังก์ชันไม่รองรับตามความต้องการของผู้ใช้ (-FR) ก็ไปไม่รอด , ส่วนตรงข้ามคือซอฟต์แวร์ที่ฟังก์ชันครบ (+FR) แต่ประสิทธิภาพแย่ (-NFR) ก็ไม่มีใครอยากใช้เหมือนกัน

### ที่เล่ามาตอนต้นเพื่อที่อยากจะบอกว่า Software Quality Attribute เนี้ยมันก็คือ Non-Functional > > Requirements นั้นเอง

แถมจำไม่ยากด้วยเพราะส่วนใหญ่จะลงท้ายด้วย -lity ทั้งนั้นเลยลองดูด้านล่าง

- Security            ความปลอดภัย เช่นระบบล๊อกอิน การกำหนดสิทธิว่าสามารถเข้าถึงโมดูลไหนได้บ้าง การเข้ารหัส ความคงสภาพของข้อมูล การรักษาความลับของข้อมูล
- Availability      ความพร้อมใช้งาน เช่น การทำ HA (Hi-Availability)  ระบบที่ทำงาน 7 x 24 ไม่มีวันดับ, การทำ Redundant, วิธีการ Recover ระบบหลังจากระบบล่ม
- Scalability     การรองรับการขยายระบบในอนาคต เช่น การรองรับการเพิ่มของผู้ใช้ที่ใช้งานพร้อมๆกัน (concurrent user) จากหลักพัน เป็นหลักล้าน หรือร้อยล้าน
- Modifiability    การรองรับการแก้ไข ปรับแต่งในอนาคต เช่นการเปลี่ยนภาษาตาม Locale ของผู้ใช้
- Testability         การรองรับกานทดสอบ เช่นเมื่อมีการปรับเปลี่ยนความต้องการ และแก้ไขเสร็จระบบต้องทดสอบได้อย่างรวดเร็ว รองรับการทำ Unit Test
- Portability         ย้ายระบบได้ง่าย เช่นระบบที่ทำงานบน Windows สามารถย้ายไปทำงานบน Linux หรือ Mobile App ที่เขียนครั้งเดียวทำงานได้ทั้ง Android และ iOS
- Reliability          ความสเถียร เช่น ระบบต้องตอบสนองทุกคำร้องขอโดยไม่ผิดพลาด ไม่ใช่ส่งไป 100 request ทำเสร็จแค่ 80
- Tractability       การตรวจสอบย้อนกลับ เช่น กรณีพบข้อผิดพลาดที่หน้าโปรแกรม ต้องสามารถตรวจย้อนกลับไปถึง เอกสาร Program spec, Requirement รวมถึงต้องรู้ด้วยว่าใครเป็นคนเขียนโปรแกรมหน้านี้
- Interopability    การเชื่อมต่อกับระบบอื่น เช่น การเชื่อมต่อกับระบบงานอื่นในองค์กร หรือการเรียกใช้ Service อื่นจากภายนอก อย่างการต่อกับ Social API, Youtube API, Google Map API
- Performance      ประสิทธิภาพ เช่น ระบบต้องตอบสนองด้วยความเร็วที่เท่าเดิมตลอด ไม่ใช่พอผู้ใช้ใช้งานพร้อมกันเยอะๆ จากเดิมที่แสดผลภายใน 0.001 วินาที กลับต้องรอ 10 วนาที
- Maintainability      การดูแลรักษาง่าน เช่นระบบต้องการเปลี่ยนฐานข้อมูลใหม่ จะแค่เปลี่ยนการตั้งค่า หรือต้องรื้อพัฒนาใหม่หมด
- Usability             ใช้งานง่าย เช่น ระบบที่ผู้ใช้สามารถใช้ได้โดยใช้เวลาในการฝึกอบรมการใช้งานน้อย หรือกรณีศึกษาของ iPhone ที่แทบจะเป็น Zero-Training เนื่องจากได้เครื่องมาก็ใช้ได้เลยแทบไม่ต้องเรียนรู้ใหม่

ที่ลิสต์มาให้ดูเป็นเพียงแค่บางส่วน จุดสังเกิตคือส่วนใหญ่การวัดคุณภาพของ Attribute แต่ละตัวมักจะวัดในแง่มุมของเวลา เป็นส่วนใหญ่ เช่นการวัด Down-Time ของ Avialability และ Scalability  การวัด response time ของ Perormance การวัด training time ของ Usablity ซึ่งหากไม่มีตัววัดพวกนี้ (Metric) เราจะไม่สามารถแบ่งแยกได้เลยว่าซอฟต์แวร์ตัวไหนมีคุณภาพมากหรือน้อย 

แต่ละงาน (Domain) ให้ความสำคัญกับแต่ละ Attribute ไม่เหมือนกัน

ในแต่ละระบบ หรือแต่ละองค์กรจะให้ความสำคัญกับ Quality Attribute แตกต่างกันขึ้นอยู่กับประเภทของธุรกิจยกตัวอย่างเช่น 

- หน่วยงานกลาโหมต้องการพัฒนาซอฟต์แวร์เพื่อใช้ในงานความมั่นคง อันนี้คงตอบง่าย ตัวแรกที่ลอยมาเลยคือ [Security] ตัวอื่นๆอาจจะถือเป็นเรื่องรองลงมา

- บริษัทต้องการพัฒนา Mobile App ที่รองรับทั้ง iOS, Android, และ Windows Phone  ให้กับผู้ใช้ทั่วไปอันนี้ก็ง่ายเหมือนกันคือ [Portability] รองลงมาคือ [Usability] และ [Security]

- หน่วยงานรัฐต้องการพัฒนาระบบเพื่อเชื่อมต่อแต่ละกระทรวง ทบวง กรม ให้สามารถแลกเปลี่ยนข้อมูลกันได้ อันนี้น่าจะตอบได้นะครับคือ [Interopability]

- ธนาคารต้องการพัฒนาระบบสำหรับทำรายการ ฝาก ถอน โอน เปิดบัญชี โดยมีสาขาจำนวนมากกระจายอยู่ทั่วประเทศ สิ่งที่ต้องการคือ [Availability] ,[Performance] , [Reliability], [Usability]

- บริษัท ABC Startup น้องใหม่ต้องการพัฒนาระบบ Chat รุ่นใหม่เพื่อเขี่ย Line ให้พ้นจากตลาด ดูเวอร์ไปนิด แต่สิ่งที่พวกเค้าต้องคำนึงถึงเป็นอย่างแรกคือ [Scaleability], [Usability] …

สิ่งที่ผมกำลังจะสื่อให้เห็นคือแต่ละระบบ แต่ละองค์กรมันมีความเฉพาะของมันความต้องการด้านคุณภาพก็จะปรับเปลี่ยนไปตามบริบทเหล่านั้น ซึ่งแม้แต่ระบบงานลักษณะเดียวกันบ้างครั้งความต้องการด้าน Quality ก็สามารถแตกต่างกันได้ 

ความคาดหวังที่แตกต่างความต้องการย่อมแตกต่าง

จากหัวข้อก่อนหน้านี้ จะเห็นว่า Quality Attribute เป็นปัจจัยที่สำคัญที่ทำให้โครงการซอฟต์แวร์จะไปได้สวย หรือล่มไม่เป็นท่า ได้เลยทีเดียว ซึ่งเมื่อเรามาดูในงานพัฒนาซอฟต์แวร์ ย่มต้องเกี่ยวข้องกับผู้มีส่วนได้ส่วนเสียมากมาย (Stake Holder) และแต่ละคนก็มีความคาดหวังที่แตกต่างกันซะด้วย ได้ปวดหัวกันละงานนี้ ลองดูตัวอย่างด้านล่าง

ความคาดหวังของผู้ใช้ (End User’s View)

ของฝั่งผู้ใช้จะต้องการเกี่ยวกับความรู้สึกเป็นส่วนใหญ่ คือ

ระบบที่ทำงานได้เร็ว สั่งปุ้บได้ปั้บ (Performance)

สามารถเข้าใช้งานได้ตลอดเวลาไม่มีการล่ม (Availability) เช่นระบบสำหรับเทรดหุ้นนี่ถ้าล่มคิดค่าเสียหายกันเป็นวินาทีเลยครับ

ระบบจะต้องใช้งานง่าย (Usability) ไม่ใช่อะไรก็ต้องโทรหา Support ให้ช่วยทำโน่นทำนี่ให้ตลอด ผู้ใช้เค้าก็อยากมีอารมณ์ของการได้ควบคุมระบบด้วยตัวเองบ้าง

ระบบต้องมีความปลอดภัยสูง (Security) ไม่ใช่ว่าพนักงานสามารถเข้าดูข้อมูลเงินเดือนที่มีแต่ผู้จัดการเท่านั้นที่ดูได้
ความคาดหวังของธุรกิจ (ฺBusiness Community View)

ส่วนของภาคธุรกิจความคาดหวังส่วนใหญ่จะเกี่ยวกับเวลาและเรื่องเงินๆทองๆ คือ

หลังจากคิดผลิตภัณฑ์ได้แล้วต้องสามารถนำเสนอออกสู่ตลาดได้ทันที (Time to Market) 

เล่นบริษัทประกันฝ่ายการตลาดคิดแบบประกันแบบใหม่ได้แต่พอไปถามทางไอทีบอกต้องปรับเปลี่ยนโปรแกรมให้รองรับก่อน กว่าจะส่ง change request กว่าจะแก้ไขกว่าจะทดสอบรวบๆ 2 เดือน ถ้าบริษัทอื่นเค้า Time to Market สั้นกว่าเค้าก็เอาลูกค้าไปหมด

ระบบที่พัฒนาต้องอยู่ในงบประมาณที่ตั้งไว้ และคุ้มค่าในการลงทุน (Cost and Benefits)
เวลาในการพัฒนาต้องสั้นส่งมอบงานไว (Project Life Time)
สามารถปรับเปลี่ยนได้ตามกลุ่มเป้าหมายด้านการตลาด (Targeted Market)
สามารถใช้งานร่วมกับระบบเดิมได้ (Integration with Legacy System)
รองรับการสำรองข้อมูลและดึงข้อมูลกลับ (Roll Back Schedule)
ความคาดหวังของทีมพัฒนา (Developer’s View)

ส่วนของทีมพัฒนาจะเน้นที่การลดภาระงานให้น้อยที่สุด เพราะไม่อยากเหนื่อยบ่อยๆ คือ

ระบบต้องปรับแต่งแก้ไขได้ง่าย (Maintainability) เช่นการจัดการโค้ด การเพิ่ม/ลดฟังก์ชันบางอย่าง
ระบบต้องสามารถย้ายไปทำงานกับแพลตฟอร์มอื่นได้ (Portability) เช่นจากบน Windows ย้ายไปติดตั้งบน Linux เป็นต้น

ระบบต้องสามารถนำสิ่งที่พัฒนาก่อนหน้านี้กลับมาใช้ใหม่ได้ (Reusability) เช่นหลักการเขียน Software Component เป็นต้น

ระบบจะต้องสามารถทดสอบได้ (Testability) เช่นการรองรับ automate test  เมื่อเกิดการเปลี่ยนแปลงต้องสามารถทดสอบแบบแยกจุด (Unit Test)และแบบร่วมกัน (System Integration Test)ได้ โดยใช้เวลาในการทดสอบให้น้อยที่สุดและครบตามขอบเขตการทดสอบ เพื่อรับประกันความน่าเชื่อถือของระบบ
 

บทสรุป:

ของบทความนี้เอาเบาะๆพอเป็นน้ำจิ้มไปก่อนนะครับ ผมยังมีเนื้อหาทำนองนี้ที่อยากเขียนไว้เป็นความรู้ให้น้องๆรุ่นหลังได้นำไปปรับใช้ ทั้งเขียนไว้ดูเองเวลาไปสอนมีคนถามจะได้ให้เค้ามาดูเพื่อเพิ่มความเข้าใจ เมื่อเราเปิดใจและไม่คิดเข้าข้างตัวเองแล้ว (เพราะเห็นแล้วว่าแต่ละคนต้องการไม่เหมือนกัน) ก็จะสามารถพัฒนาระบบซอฟต์แวร์ที่มีคุณภาพ ออกสู่ตลาดโลก นำเม็ดเงินเข้าประเทศเป็นการช่วยชาติไปอีกทางหนึ่ง การสร้างชื่อเสียงว่าเป็นแหล่งผลิตซอฟต์แวร์คุณภาพนั้นไม่ใช่จะได้มาโดยง่าย ต้องหมั่นศึกษาหาความรู้ ประยกต์ใช้อย่างเหมาะสม คราวหน้าผมอาจจะพาไปดูว่า Quality Attribute แต่ละตัวมีวิธีวัดคุณภาพอย่างไร วิธีแก้ปัญหาในการออกแบบต้องทำอย่างไร โปรดติดตามตอนต่อไปครับ
